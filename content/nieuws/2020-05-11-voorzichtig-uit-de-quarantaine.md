---
title: Voorzichtig uit de quarantaine
date: 2020-05-11
---
Donderdag 19 maart, 21:00 uur, in het paviljoen bij atletiekbaan Maarschalkerweerd. Zo stond de vergadering voor ons als Track Meetings-organisatie in onze agenda. Enkelen van ons zouden die avond eerst zelf nog trainen, anderen zouden zich tegen negen uur melden. Het voorjaar was immers aangebroken en daarmee was ook het baanseizoen niet ver meer. Alle reden om de laatste stand van zaken te bespreken ten aanzien van de zes Track Meetings en de Track Meeting Junior die we op de wedstrijdkalender hadden gezet.

Het liep anders dan verwacht. Zoals bijna heel Nederland, zaten ook wij die avond thuis en was de vergadering digitaal. Genoeg te bespreken over wat er in de dagen daarvoor allemaal was gebeurd, toen steeds strengere maatregelen om verdere verspreiding van het coronavirus te voorkomen elkaar opvolgden. Maar wat hadden we te bespreken over de wedstrijden? Trainen was alleen nog individueel toegestaan en atletiekbanen werden gesloten. Hoe lang zou dit duren? De opmerking “áls er weer wedstrijden mogelijk zijn” kwam vaak voorbij.

We zijn nu ruim twee maanden verder. Het leed van een wedstrijdorganisatie die niet weet of haar wedstrijden wel kunnen plaatsvinden, is verwaarloosbaar bij al het andere. Heel veel mensen hadden en hebben zorgen over hun gezondheid, tot ziekenhuisopnames of zelfs overlijden aan toe. Velen werken hard en onder moeilijke omstandigheden door, anderen worden geconfronteerd met werkloosheid en financiële zorgen. Eenzaamheid en een lege agenda of juist chaos en grote drukte om je heen, bijna niemand ontkomt aan de grote en vaak negatieve invloed van het virus en alle genomen maatregelen. We hopen dan ook allereerst dat het goed gaat met jullie, als atleten, medewerkers en toeschouwers van de Track Meetings!

Inmiddels worden de maatregelen voorzichtig versoepeld. Zo lagen de atletiekbanen in Nederland er anderhalve maand verlaten bij, maar zijn pupillen, junioren en topsporters weer begonnen met trainen. Ook alle andere atleten mogen vanaf komende week de baan weer op, zij het nog met de nodige voorzorgsmaatregelen. Hoewel zeker de lopers onder ons hun rondjes op de weg en in het bos hebben kunnen maken, is het voor iedereen fijn om weer op de baan te zijn. Wees verstandig, doe geen gekke dingen, maar vooral: geniet ervan dat dit weer kan!

Helaas zijn sportwedstrijden vooralsnog niet toegestaan tot 1 september. Hoewel we dit natuurlijk erg jammer vinden, begrijpen we dat het voorlopig niet verstandig is om met honderden mensen uit heel Nederland samen te komen op een atletiekbaan. We denken voorzichtig na over Track Meetings in een anderhalvemetersamenleving, maar kunnen op dit moment niet meer dan afwachten wat de landelijke overheid aan maatregelen nodig acht en zullen ons uiteraard houden aan alle opgelegde beperkingen.

We houden de berichten vanuit de regering, de Atletiekunie en de gemeente Utrecht goed in de gaten. De Track Meetings zijn een relatief laagdrempelige wedstrijd om te organiseren, waardoor we niet te ver in de toekomst beslissingen hoeven te nemen. Houd deze website en onze socialmediakanalen daarom goed in de gaten, zeker zo gauw de maatregelen verder versoepeld worden. Hopelijk tot later dit jaar en in een goede gezondheid!