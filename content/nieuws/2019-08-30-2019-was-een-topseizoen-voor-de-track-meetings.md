---
title: 2019 was een topseizoen voor de Track Meetings
date: 2019-08-30
---
Zelfs na ruim 20 jaar Track Meetings blijft de populariteit van deze serie instuifwedstrijden stijgen. Met 560 inschrijvingen bij de laatste Runnersworld Utrecht Track Meeting van 2019 kwam het totaal aantal inschrijvingen voor 2019 op een recordaantal van 3678!

Dat zoveel atleten op deze wedstrijden af komen zal met een aantal dingen te maken hebben. Wat we veel horen is dat de sfeer erg goed is en de organisatie top. We doen er dan ook alles aan om elke wedstrijd weer zo soepel mogelijk te laten verlopen, zodat alle atleten op hun best kunnen presteren.

Op de achtergrond hebben we daarom nieuwe wedstrijdadministratiesoftware in gebruik genomen. Daar merk je als atleet misschien weinig van, maar het verkleint de kans op vertragingen in het wedstrijd programma en de risico’s op fouten.

We zorgen ook elke wedstrijd voor een groep enthousiaste vrijwilligers die onmisbaar zijn voor een goed verloop van de wedstrijd. Dankzij de bak-kunsten van een aantal leden van de organisatie konden we deze geweldige vrijwilligers tijdens de laatste wedstrijd op verse cakes trakteren.

We blijven tenslotte innoveren met nieuwe toevoegingen, zoals de wind mee garantie en de Wavelight. De wind mee garantie is mogelijk doordat de finish aan twee kanten van de baan gemaakt kan worden afhankelijk van de windrichting. De Wavelight is een technologie van SPORT Technologies die het voor atleten mogelijk maakt om een soort elektronische haas te volgen. De haas bestaat uit lampjes in de baanrand die één voor één oplichten op een vooraf bepaald tempo.

Uiteraard ook veel dank aan onze partner ET Utrecht en onze sponsor Runnersworld Utrecht. Hun steun is enorm belangrijk voor het succes van de Track Meetings en wij zien uit naar een hernieuwde samenwerking komende jaren.