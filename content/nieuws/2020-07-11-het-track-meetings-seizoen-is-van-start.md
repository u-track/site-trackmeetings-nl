---
title: Het Track Meetings-seizoen is van start!
date: 2020-07-11
---
Eind juni wisten we het. De eerste negen dagen van juli werd er heel hard gewerkt. En toen was het 10 juli! De eerste Track Meeting van 2020. Hoe zou het zijn? Zouden er veel atleten zijn? Hoe beperken we de toestroom, al zouden we graag iedereen verwelkomen? Welke maatregelen zijn er nodig? Zijn er meer wedstrijden? Welke onderdelen kunnen wel en welke niet?

Eén week eerder, op zaterdag 4 juli, opende de inschrijving. Vanaf 17:00 uur konden alle atleten terecht op atletiek.nu. Eén minuut later: 121 inschrijvingen. Vijf minuten na opening: de 3000m zit vol. Zes minuten na opening: ook de 800m heeft het maximumaantal bereikt. Tien over vijf: 406 inschrijvingen in totaal en ook de 1500m is helemaal vol.

Nu maakten we ons weinig zorgen over de belangstelling, maar dit overtrof alle verwachtingen. Het werd meteen duidelijk dat we dit niet alleen organiseren omdat we het zelf leuk vinden, maar ook omdat heel veel atleten al maanden uitkeken naar een baanwedstrijd. We mochten aan de slag!

Een week vooruit, naar de wedstrijddag. &#8217;s Ochtends vroeg werden de eerste voorbereidingen op de baan al getroffen. Honderden meters geel plakband met de waarschuwing anderhalve meter afstand te houden werden rond de baan geplakt en niet snel daarna kwamen ook de sectorlijnen, startblokken en afstandsmarkeringen uit de materiaalopslag.

En niet te vergeten alles buiten het wedstrijdterrein. Alles op en binnen de rondbaan is ons bekend, al is de eerste wedstrijd van het jaar altijd weer even wennen. Maar hoe zorg je ervoor dat publiek anderhalve meter afstand houdt? Dat we weten wie er op de accommodatie aanwezig zijn en geen massale toeloop krijgen? Dat er ruimte is voor alle coaches, maar ook voor een warming-up?

Gelukkig stond er geen horden op het programma en kon een deel hiervan dienst doen als afzetting. Vele meters lint werden gespannen, desinfectiemiddel was aanwezig, bewegwijzering werd aangebracht, hesjes voor een corona-team lagen klaar&#8230; Zowel de organisatie als atleten en andere aanwezigen moesten soms duidelijk wennen, maar bijna de hele avond verliep netjes en geordend. Iedereen bedankt daarvoor!

En toen was het zeven uur: het eerste startschot klonk! Er zijn vele prachtige prestaties geleverd, ieder op haar of zijn eigen niveau. De een merkte dat wedstrijdritme nog ontbreekt, de ander verbrak meteen een persoonlijk record. Hoewel we als Track Meetings geen medailles hebben en iedere wedstrijdatleet van harte welkom is, willen we toch enkele hoogtepunten met jullie delen.

Allereerst de twee Nederlandse Records van de avond! Zowel Lara Baars als Take Zonneveld verbeterde het eigen record in de para-klasse F40. Lara deed dit door haar kogel 7,74 meter ver te stoten, Take liet de kogel 9,49 meter ver landen. Bovendien kwalificeerde hij zich hiermee voor de Paralympische Spelen, volgend jaar in Tokyo!

Intussen vloog ook de discus verder dan ooit, ditmaal bij de vrouwen-65. Tiny Hellendoorn verbeterde daar het Nederlands Record in die leeftijdscategorie tot 32,51m. Sebastiaan Bonte meldde zich met een worp van 55,65m in de top-tien allertijden (U18), slechts acht jongens wierpen ooit verder.

Een ander hoogtepunt kwam aan het einde van de avond, bij de 3000m. Daar lieten Diane van Es en Irene van der Reijken zien dat ze die maanden zonder wedstrijden prima doorgekomen zijn: met 8:53,46 liep Diane de achtste tijd ooit door een Nederlandse vrouw, terwijl Irene met 8:58,83 een elfde plek op de allertijdenlijst inneemt! Ook Tess van Randtwijk liet met 9:37,09 van zich horen: ze nestelt zich daarmee net in de top-tien allertijden bij de U18.

Het was kortom een prachtige avond. Het zonnetje scheen, de temperatuur was aangenaam en voor iedereen was het heerlijk om weer terug op de baan te zijn. Hoewel&#8230; Lang niet iedereen die er had willen zijn, konden we ook toelaten. Het deelnemersaantal moest helaas beperkt worden en ook publiek en coaches kon niet onbeperkt de toegangspoort door. Dat laatste zal nog even zo blijven, maar alle atleten bieden we graag alvast een volgende kans.

Daarom organiseren we op zaterdagmiddag 18 juli een tweede Track Meeting. Tussen 13:00 en 18:00 uur bieden we de 800m, 1500m en 3000m en het hoogspringen, verspringen en hinkstapspringen aan. Meer informatie verschijnt zo snel mogelijk op deze website, maar voor nu alvast: de inschrijving opent zondagmiddag om 17:00 uur via [atletiek.nu][1]. Tot volgende week!

 [1]: https://www.atletiek.nu/wedstrijd/main/33839/