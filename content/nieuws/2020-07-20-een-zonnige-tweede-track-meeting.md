---
title: Een zonnige tweede Track Meeting
date: 2020-07-20
---
Twee weken geleden was er een idee, één week geleden ging de inschrijving open en op zaterdag 18 juli was de tweede Track Meeting een feit. Ondanks de relatief korte voorbereidingstijd voor zowel deelnemers als organisatie, stonden er 400 atleten op de baan en werd er weer goed gepresteerd. Met minder onderdelen dan gebruikelijk, konden we dit keer alle geïnteresseerde atleten een plekje op [de startlijst][1] geven.

Doordat onze persoonlijke agenda&#8217;s ook weer steeds voller worden, verlieten we voor deze ene keer de traditionele vrijdagavond en weken we uit naar een zaterdagmiddag. Waar we normaal de laatste uurtjes van een zomeravondzonnetje nog net meepakken, stond deze nu hoog aan de hemel. Fotografen waren blij met de goede belichting, maar voor bijvoorbeeld de 3000m mocht het toch wel een graad of tien koeler.

Dat de hoogspringprestaties er niet negatief door werden beïnvloed, bewees Weia Reinboud al vroeg op de middag. Een paar weken geleden sprong ze in een trainingswedstrijd al eens 1,31 m, vandaag had ze aan 1,29 m genoeg om officieel het Nederlands Record bij de vrouwen 70+ te pakken. Bovendien is dat ook de beste Europese prestatie in de buitenlucht ooit! En wie weet wat er nog in zit, want het wereldrecord staat slechts één centimeter hoger&#8230;

De looponderdelen begonnen met enige vertraging, doordat vakantieverkeer en wegwerkzaamheden veel atleten in de file deden belanden. Onder warme omstandigheden liepen echter 335 atleten hun 800, 1500 of 3000 meter! Ook deze Track Meeting stonden er vele snelle atleten aan de start en werden er opnieuw allerlei persoonlijke records gebroken.

Met het verbreken van records in het achterhoofd, werd Riet Jonkers-Slegers goed in de gaten gehouden. Ze had haar zinnen gezet op het Nederlands Record op de 3000m in haar leeftijdscategorie (75+), maar wellicht was het haar toch te warm: met 16:37,84 bleef ze daar zo&#8217;n twintig seconden boven. Het levert haar wel een tweede plaats op de ranglijst op, maar Riet kennende is dat niet genoeg. Wordt ongetwijfeld vervolgd.

Twee Track Meetings liggen al achter ons en dat terwijl we een maand geleden nog dachten dat het (minstens) tot 1 september zou duren voor wedstrijden weer zouden mogen. Met telkens zo&#8217;n twee weken om de wedstrijd te organiseren én allerlei beperkingen door alle coronamaatregelen, waren het intensieve weken. Tijd voor een korte vakantie.

Iedere atleet die we tegenkwamen bij deze wedstrijden, liet ons echter weer zien waar we het voor doen. Want of zij of hij nu een nieuw persoonlijk (of zelfs Nederlands) record behaalde, of duidelijk nog niet tevreden was met de geleverde prestatie – iedereen was blij weer aan de start te staan van een atletiekwedstrijd. En wij zeker niet minder!

 [1]: https://www.atletiek.nu/wedstrijd/main/33839/