---
title: Kalendernieuws
date: 2021-06-01
---
Nadat we de eerste Track Meeting moesten annuleren en de tweede in een bijzondere topsportuitvoering (en -uitzondering) door kon gaan, zijn de coronamaatregelen gelukkig verder versoepeld. Daarom kunnen we vooruitkijken naar de komende wedstrijden.

**Vrijdag 18 juni: Track Meeting (tienereditie)**  
Wedstrijden zijn op dit moment alleen nog toegestaan voor atleten tot en met 17 jaar oud. De Track Meeting op vrijdag 18 juni zal daarom voor C-, B- en de jongste A-junioren zijn. Ben je op 18 juni 18 jaar of ouder, dan mogen we je van de overheid helaas nog niet toelaten. Let op: zoals gebruikelijk bij de Track Meetings mogen ook D-junioren niet meedoen.

Meer informatie over [deze wedstrijd][1] volgt, maar we kunnen je alvast vertellen dat we om 19:00 uur beginnen en dat het programma bestaat uit 100m, 200m, 800m, 1500m, verspringen, hinkstapspringen, hoogspringen, kogelstoten en discuswerpen.

In principe zijn alle series bij de looponderdelen gemengd en worden ze ingedeeld op de verwachte eindtijd. Heb je een ongemengde serie nodig voor een limietpoging, stuur ons dan alvast een [bericht][2].

**Zaterdag 3 juli: C/D-competitie i.p.v. Track Meeting Junior**  
Op 3 juli hadden we de Track Meeting Junior gepland staan, een wedstrijd voor C- en D-junioren. De Atletiekunie heeft echter de C/D-competitie naar deze dag verplaatst, waarop we hebben aangeboden deze in Utrecht te organiseren. Wel veel C- en D-junioren op Maarschalkerweerd die dag, geen Track Meeting Junior.

**Vrijdagen 16 juli, 6 augustus en 3 september: Track Meetings?**  
Het ziet er steeds beter uit! Hopelijk kunnen we op die avonden weer een zo normaal mogelijke Track Meeting organiseren. Houd dus de persconferenties, de coronamaatregelen en deze website in de gaten!

 [1]: https://www.atletiek.nu/wedstrijd/main/35704/
 [2]: mailto:info@trackmeetings.nl