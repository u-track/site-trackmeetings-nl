---
title: Testen voor Track Meetings
date: 2021-06-27
---
Vanaf eind juni zijn sportwedstrijden weer voor iedereen toegestaan en gaat ook de Track Meeting op vrijdagavond 16 juli door. Om nog een stapje dichter terug bij normaal te komen en zo veel mogelijk atleten in Utrecht te kunnen ontvangen, zullen we deze wedstrijd werken met _Testen voor toegang_. De anderhalvemeterregel vervalt dan op en rond de baan, waarmee we ook niet meer hoeven te beperken wie er de accommodatie mag betreden.

De [inschrijving][1] gaat open op donderdag 1 juli om 19:00 uur. Ook nu geldt vol is vol, want voor alles van de eerste start tot de laatste finish hebben we een uur of vier. Toelating gaat in principe op volgorde van inschrijving, waarbij de organisatie het recht heeft hiervan af te wijken voor bijvoorbeeld atleten van de organiserende verenigingen Phoenix en U-Track.

De wedstrijd is, zoals gebruikelijk, toegankelijk voor U18, U20, senioren en masters. C-junioren mogen meedoen bij U18, D-junioren worden niet toegelaten.

Bij je inschrijving geef je een _verwachte_ prestatie op. Deze hoeft dus nog niet behaald te zijn, maar uiteraard wel realistisch. We gebruiken deze prestaties voor de serie-indeling.

In principe is iedereen welkom op de accommodatie. Registratie vooraf is niet verplicht, behalve uiteraard de inschrijving als atleet. Bij de ingang wordt gecontroleerd volgens de regels van _Testen voor toegang_. Je hebt dus een vaccinatiebewijs of negatieve sneltestuitslag nodig. Meer informatie vind je op [hun website][2].

Maak zelf een testafspraak, maximaal veertig uur voor je de accommodatie betreedt. Selecteer hierbij &#8216;Publiek bij sportwedstrijd&#8217;, ook als deelnemer. Je staat immers vooraf en achteraf tussen het publiek, daarvoor is deze regeling. Let op: je kunt er een sneltestafspraak maken voor een evenement twee weken vooruit. Voor deze Track Meeting kun je dus vanaf vrijdag 2 juli een afspraak maken.

 [1]: https://www.atletiek.nu/wedstrijd/main/35766/
 [2]: https://www.testenvoortoegang.org/