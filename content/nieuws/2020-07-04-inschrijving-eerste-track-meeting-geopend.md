---
title: Inschrijving eerste Track Meeting geopend
date: 2020-07-04
---
Nog minder dan een week tot de eerste Track Meeting! We mogen weer, we kunnen weer en we willen weer. Niet alleen wij, ook jullie. En dat hebben we de afgelopen dagen gemerkt! Veel enthousiaste reacties, grote belangstelling en veel vragen naar de details van deze eerste wedstrijd hebben we ontvangen.  
  
Vandaag, zaterdag 4 juli, gaat de inschrijving open. Vanaf&nbsp;17:00 uur&nbsp;kun je je op&nbsp;<https://www.atletiek.nu/wedstrijd/main/33084/>&nbsp;inschrijven voor jouw onderdeel. 

Omdat door alle coronamaatregelen deze wedstrijd anders zal zijn dan anders, willen we jullie hierbij wijzen op een aantal bijzonderheden. Deels nieuw, deels een herhaling van wat we al jaren doen.  


_Onderdelen categorieën_ We hebben een klein beetje geselecteerd in de onderdelen, maar toch een breed programma gehouden. Al deze onderdelen zijn toegankelijk voor U18 (B-junioren), U20 (A-junioren), senioren en masters. C-junioren mogen meedoen bij en als U18 (B-junioren), dat wil zeggen volgens die wedstrijdregels.

Para-atleten zijn uiteraard ook van harte welkom. Zittend werpen kunnen we deze eerste keer helaas nog niet aanbieden, de wheelers zijn wel in het programma opgenomen (100m en 400m).  
  
Let op: je mag deze avond slechts aan één onderdeel meedoen. Zo houden we de noodzakelijke controle over de exacte aantallen en kunnen zo veel mogelijk atleten deelnemen.

_Inschrijving_ We hebben dit keer alleen voorinschrijving. Voor € 4 per onderdeel kun je je inschrijven via Atletiek.nu. Wil je je toch weer afmelden, dan kan dat tot woensdagavond 21:00 uur zonder verdere gevolgen.  
  
Een van de coronamaatregelen is dat we verplicht zijn alle bezoekers te registreren. Als atleet voldoet uiteraard je inschrijving voor de wedstrijd. Coaches, begeleiders, media et cetera vragen we zich te registreren via een [bezoekersregistratieformulier][1]  
  
Bij de inschrijving vragen we van alle atleten een verwachte prestatie. Dit hoeft geen reeds behaalde prestatie te zijn, maar moet uiteraard wel reëel zijn. Onder andere de serie-indeling bij de looponderdelen is hierop gebaseerd. Geef je geen prestatie op, dan delen we je in de laatste (en langzaamste) serie in.

Wil je een andere atleet hazen? Geef dan beide dezelfde verwachte prestatie op. Het helpt om geen ronde waarde op te geven, dus liever 2:10,23 dan 2:10,00. Dit verkleint namelijk de kans die iemand anders toevallig hetzelfde opgeeft.

De inschrijving is geopend tot woensdagavond 21:00 uur. In principe vindt toewijzing plaats op volgorde van inschrijving, maar de organisatie houdt zich het recht voor om hiervan af te wijken.

_Tijden, looproutes en zitplaatsen_ Om het aantal aanwezigen zo laag mogelijk te houden, zullen we je in de loop van komende week een specifiek tijdvak laten weten waarin je je kunt melden. Dit is voor de lopers 90 tot 60 minuten voor aanvang van je onderdeel, voor werpers en springers 75 tot 45 minuten voor aanvang. Eerder kunnen we je nog niet toelaten op de accommodatie, later dan dat ben je te laat en vervalt je inschrijving.

Na afloop van je onderdeel heb je uiteraard de gelegenheid om even bij te komen en uit te lopen, maar we vragen je wel om niet langer dan noodzakelijk op de accommodatie te blijven. We houden zelf ook van alle gezelligheid op en rond de baan, maar dat is deze keer helaas niet mogelijk.

Op en rond de baan zullen looproutes zijn aangegeven. Zo proberen we ervoor te zorgen dat iedereen de ruimte heeft en minstens anderhalve meter afstand kan houden.  
  
Normaal staan er bij alle werp- en springonderdelen bankjes om tussen de worpen of sprongen door te kunnen zitten. Met anderhalve meter afstand is de capaciteit hiervan uiteraard een stuk lager. Je kunt uiteraard op de grond zitten, maar mag ook een eigen stoel meenemen.

_Vragen?_ Heb je nog vragen of opmerkingen, dan zijn we te bereiken via <info@trackmeetings.nl> of via social media. Tot vrijdag!

 [1]: https://forms.office.com/Pages/ResponsePage.aspx?id=5z4o7otjx0yf8eBxEsh9OyZ7CSAZ_Z1Liyxi7C1r3c9UNThEV1VRVzExTzhaVVYxQ0hSMjZCQUxVNS4u