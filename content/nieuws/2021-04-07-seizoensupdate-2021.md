---
title: ‘Uitzondering topsport’
date: 2021-04-07
---
Atleten staan te trappelen, de wedstrijdorganisatie wil graag aan de slag, atletiekliefhebbers kunnen nauwelijks nog wachten. Het is inmiddels april, zou er dit jaar nog een mooi baanseizoen in zitten? De besmettingscijfers geven nog geen aanleiding tot groot optimisme, maar intussen wordt er hard gewerkt om weer vanalles mogelijk te maken.

Zo ook door de Atletiekunie, in samenwerking met het ministerie van Volksgezondheid, Welzijn en Sport. [Tien wedstrijden hebben een uitzonderspositie gekregen][1], om zo met name voor de nationale top- en subtopatleten wedstrijden mogelijk te maken. Daaronder is ook een Runnersworld Track Meeting in Utrecht en wel op zondag 16 mei!

De details voor deze wedstrijd moeten nog worden uitgewerkt en we zijn ook in afwachting van toestemming van de gemeente Utrecht, maar het is al wel duidelijk dat er aan alle kanten beperkingen zullen zijn. Of beter gezegd: de nodige veiligheidsmaatregelen, om dit een verantwoord evenement te laten zijn.

Zo zal het deelnemersaantal beperkt zijn, is publiek (nog steeds) niet toegestaan, komt niemand de baan op zonder negatieve sneltestuitslag enzovoort. Helaas dus nog geen grote instuifwedstrijd voor iedere baanatleet, maar we zijn blij dat er weer iets mogelijk is!

Het baanseizoen 2021, zoals dat er voor ons nu uitziet:

  * Track Meeting op vrijdag 30 april: geannuleerd.
  * Track Meeting op zondag 16 mei (oorspronkelijk 28 mei): volgens de regeling &#8216;uitzondering topsport&#8217;, dus geen reguliere editie.
  * Track Meeting Junior op zaterdag 3 juli: onder voorbehoud van coronamaatregelen en van andere wedstrijden op de kalender.
  * Track Meetings op vrijdag 18 juni, 16 juli, 6 augustus en 3 september: nog te ver weg om op dit moment iets zinnigs over te zeggen.

Meer informatie over de Runnersworld Track Meeting van 16 mei, zoals het programma en de toelatings- en inschrijfprocedure, volgt zo gauw we meer weten. Heb je nu al vragen, dan kun je ons bereiken via [e-mail][2] of social media.

 [1]: https://www.atletiek.nl/nieuws/update-baanseizoen-alternatief-nationaal-kwalificatie-circuit
 [2]: mailto:info@trackmeetings.nl