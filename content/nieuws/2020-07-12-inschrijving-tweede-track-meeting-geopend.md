---
title: Inschrijving tweede Track Meeting geopend
date: 2020-07-12
---
Na de overweldigende belangstelling voor de eerste Track Meeting op vrijdagavond 10 juli, hebben we besloten op korte termijn een tweede wedstrijd te organiseren. Zo willen we zo veel mogelijk atleten de mogelijkheid bieden om weer mee te doen aan een baanwedstrijd!

Op zaterdagmiddag 18 juli zal de tweede Track Meeting van dit jaar plaatsvinden. Tussen 13:00 en 18:00 uur bieden we een aantal onderdelen aan, zie [atletiek.nu][1] voor het volledige programma. Omdat zowel onze gebruikelijke wedstrijdbepalingen als de coronamaatregelen nog steeds gelden, wijzen we jullie hier op een aantal zaken die van belang zijn om te weten.

Bedenk bij alle maatregelen dat we als organisatie telkens weer keuzes moeten maken. We willen graag zo veel mogelijk atleten de mogelijkheid bieden om mee te doen, zeker nu er nog steeds zeer beperkt wedstrijden mogelijk zijn. Dat betekent dat we niet onbeperkt publiek kunnen toelaten, dat we atleten vragen na hun onderdeel zo snel mogelijk weer te vertrekken enzovoort. Het zijn niet de leukste maatregelen, maar zonder dat is zo&#8217;n groot evenement gewoon niet mogelijk onder deze omstandigheden.

_Algemene maatregelen_  
Uiteraard gelden alle maatregelen zoals die door de overheid zijn bepaald. Blijf thuis bij gezondheidsklachten, ontsmet regelmatig je handen, hoest of nies in je elleboog en houd anderhalve meter afstand tot anderen. Deze anderhalvemeterregel geldt ook tijdens en rond de Track Meeting! De enige uitzonderingen zijn personen uit hetzelfde huishouden en _tijdens_ de looponderdelen. Tijdens warming-up of cooling-down en te allen tijde bij de springonderdelen moet er dus afstand worden gehouden!

De kantine is gesloten, daardoor is er geen eten of drinken te koop op de accommodatie. Toiletten en kleedkamers zijn wel beschikbaar, maar kom zo veel mogelijk in sportkleding naar de baan en douche thuis.

_Onderdelen en categorieën_  
We hebben gekeken naar de belangstelling voor de verschillende onderdelen bij de eerste Track Meeting en naar andere wedstrijden die op en rond 18 juli georganiseerd worden. Zo zijn we tot het volgende programma gekomen: 800m, 1500m, 3000m, hoogspringen, verspringen en hinkstapspringen.

De Track Meetings zijn toegankelijk voor U18 (B-junioren), U20 (A-junioren), senioren en masters. C-junioren mogen meedoen bij en volgens de regels van U18 (B-junioren). D-junioren en pupillen zijn niet toegestaan. Para-atleten zijn welkom, maar we bieden dit keer geen wheelers-series aan.

_Inschrijving en aanmelding_  
De inschrijving opent zondagmiddag om 17:00 uur. Voorinschrijving via [atletiek.nu][1] is verplicht, op de dag zelf is er geen inschrijving meer mogelijk. We zullen zo snel mogelijk de aanmeldingen omzetten in een toelating of afwijzing. Sta je op &#8216;reserve&#8217;, dan hoor je uiterlijk vrijdag of we alsnog een plekje voor je hebben. Zaterdag zullen we geen nieuwe atleten meer toelaten.

Ook alle andere aanwezigen dienen zich vooraf aan te melden. Voor publiek (inclusief chauffeurs) is helaas geen ruimte en voor coaches hanteren we een richtlijn van één coach per drie atleten van dezelfde vereniging. Houd hier dus rekening mee bij je plannen voor een middagje Utrecht, je auto-indeling et cetera!

De atleet dient haar of zijn coach te noemen in het inschrijfformulier van atletiek.nu én coaches dienen zich aan te melden via [een afzonderlijk formulier][2]. Ook aanwezigen zonder relatie tot een specifieke atleet, zoals media, dienen zich via dit formulier aan te melden.

_Meldtijden en aanwezigheid_  
Iedere atleet ontvangt vooraf een meldtijd. Dit zal een periode van dertig minuten zijn, waarin het startnummer kan worden opgehaald. Eerder dan dit tijdvak kunnen we je niet toelaten. Ben je later dan de aangegeven tijd, dan kun je helaas niet meer deelnemen.

Kom je van buiten Utrecht en met een groepje, bijvoorbeeld door een auto te delen, houd dan alsjeblieft rekening met de onderdelen die jullie kiezen. Zo zijn er bij het verspringen twee groepen, dus deel je de auto met een 800m-loper, kies dan de verspringgroep gelijktijdig met de 800m. Kom je met drie lopers in één auto, overweeg dan dezelfde afstand te kiezen.

We vragen alle atleten na hun onderdeel zo snel mogelijk de accommodatie weer te verlaten. Uitlopen is natuurlijk mogelijk, maar blijven kijken naar een vriend of vriendin helaas niet.

Tip: de winkel van onze hoofdsponsor [Runnersworld Utrecht][3] bevindt zich in stadion Galgenwaard, op loopafstand van de atletiekbaan. Ze zijn zaterdag geopend van 9:00 tot 18:00 uur, dus een prima plek om je tijd buiten de baan door te brengen!

_Specifieke bepalingen per onderdeel_  
* 800m, 1500m, 3000m: De series worden ingedeeld op tijd, waarbij de snelste serie als eerste wordt gelopen. Aanmeldingen zullen worden gesplitst in een A- en een B-groep per onderdeel, met eigen meldtijden. Zo voorkomen we dat bijvoorbeeld de laatste serie op een onderdeel zich al vroeg moet melden en daardoor onnodig lang op de accommodatie is.  
* Alle springonderdelen: Doordat de gebruikelijke gymbankjes nog slechts door twee of drie atleten tegelijk kunnen worden gebruikt (want anderhalve meter afstand), hebben we niet voor iedere atleet een zitplaats tussen de sprongen door. Alternatieven zijn de grond en een zelf meegebrachte stoel.  
* Verspringen: Er is een A- en een B-groep. De keuze is aan de atleet, behalve in het aanvangstijdstip verschillen de groepen niet van elkaar. Probeer zo te kiezen, dat je aanwezigheid op de accommodatie zo veel mogelijk beperkt wordt (zie _Meldtijden en aanwezigheid_).  
* Hinkstapspringen: Er kan worden gesprongen vanaf de 5-, 7-, 9-, 11- en 13-meterbalk.  
* Hoogspringen: Aanvangshoogte wordt bepaald in overleg met de atleten.

Heb je nog vragen over deze wedstrijd, dan kun je ons bereiken via info@trackmeetings.nl.

 [1]: https://www.atletiek.nu/wedstrijd/main/33839/
 [2]: https://forms.office.com/Pages/ResponsePage.aspx?id=5z4o7otjx0yf8eBxEsh9OyZ7CSAZ_Z1Liyxi7C1r3c9UNVFLVEhKR0Q4SUtROFY1V1NHMERUQjJGNC4u
 [3]: https://www.runnersworld.nl/vestigingen/utrecht/