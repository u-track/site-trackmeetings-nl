---
title: "Wedstrijdinformatie"
description: "Wedstrijdinformatie Runnersworld Track Meetings Utrecht"
showDate: false
showAuthor: true
showReadingTime: false
showEdit: false
---
## Inschrijven
Voorinschrijving is mogelijk, zie deze pagina voor de website per wedstrijd. Per wedstrijd is de voorinschrijftermijn aangegeven op de betreffende wedstrijdpagina.

De organisatie kan tijdens de voorinschrijving schuiven in het chronoloog en daarmee in het aantal beschikbare plekken per onderdeel, om zo meer ruimte te creëren op een gewild onderdeel en de capaciteit op een onderdeel waarvoor minder belangstelling is te verkleinen.

Na-inschrijving is mogelijk, zolang het betreffende onderdeel nog niet vol is. De na-inschrijving opent om 17:30 uur op de wedstrijddag en sluit 45 minuten voor aanvang van het betreffende onderdeel.

De inschrijfkosten bedragen voor zowel voor- als na-inschrijving € 4,50 per onderdeel. Voor junioren van AV Phoenix en U-Track is deelname gratis.

Deelname is alleen toegestaan voor atleten met een wedstrijdlicentie van de Atletiekunie of waarvoor de Atletiekunie een uitzondering maakt, zoals atleten die lid zijn van een buitenlandse atletiekbond.

## Wedstrijdbepalingen
- De Runnersworld Track Meetings zijn voor U18, U20, Senioren en Masters. Junioren C (U16) mogen meedoen als U18 (TR 1.2.2 U14/U16). Junioren D (U14) mogen niet meedoen (TR 1.2.2 U14/U16)
- Bij looponderdelen worden de series ingedeeld op tijd, zoals opgegeven bij inschrijving. Snelste series eerst!
- De “normale” regel (TR 16.8) met betrekking tot valse starten geldt voor alle atleten, dus ook voor Masters!
- Bij looponderdelen waarvoor startblokken worden gebruikt, mogen Masters ook starten zonder startblokken.
- Bij de volgende technische onderdelen krijgt elke deelnemer 4 pogingen: discuswerpen/kogelslingeren/speerwerpen/kogelstoten/hinkstapsprong/verspringen. Indien mogelijk kan de wedstrijdleider een 5e en 6e poging toestaan.
- Bij polsstokhoog* wordt de lat per keer 20 cm verhoogd. De wedstrijdleider kan hiervan afwijken als het aantal deelnemers dat toestaat.
- Bij hoogspringen* wordt de lat met 5 cm per keer verhoogd. De aanvangshoogte wordt bepaald in overleg met de deelnemers.
Indien er een limiet gehaald dient te worden voor een internationaal toernooi is er een mogelijkheid om hier aanpassingen voor te doen (bv een vrouwen only serie). Stuur je verzoek naar info@trackmeetings.nl

*Als een afwijking van de normale verhoging nodig is voor een Nationaal Record/Limiet dan maken wij dat mogelijk.

Sinds 20 jaar vindt de registratie van alle looponderdelen plaats met behulp van elektronische tijdmeting. Bij de sprint en het verspringen wordt ook een windmeter gebruikt.

## WPA Status
Atleten met een lichamelijke handicap zijn bij de Runnersworld Track Meetings geen uitzondering. Wel bijzonder is dat wij sinds 2014 een WPA erkende wedstrijd zijn. Dit houdt in dat alle prestaties van atleten met een handicap, zoals limieten voor EK, WK, nationale records etc., erkend worden door World Para Athletics (WPA). De behaalde uitslagen komen op de WPA wereldranglijst.

Soms hoeven hier in het wedstrijdverloop geen aanpassingen voor gemaakt te worden (bijvoorbeeld een verspringster met een onderbeenprothese) maar in andere gevallen wel (serie 100 m voor wheelers). Wil je dat jouw prestatie erkend wordt door het IPC, vul dan je WPA-klasse in bij de inschrijving. Dit nummer heb je alleen wanneer je nationaal of internationaal gekeurd bent.

Val je in de categorie wheelers of moeten wij voorzieningen treffen voor je deelname (bijvoorbeeld zittend werpen), neem dan contact op met de organisatie via info@trackmeetings.nl. Wij kijken dan naar de mogelijkheden. Kun je zonder problemen in het reguliere programma meedraaien dan hoef je je niet te melden. Alle atleten (aangemeld of niet) moeten zich sowieso bij ons inschrijven en zijn bovenstaand inschrijfgeld verschuldigd.

Voor meer informatie mail je naar: info@trackmeetings.nl

## Baanrecords
De baanrecords van ‘atletiekbaan Overvecht’, onze locatie tot 2011, zijn bijgehouden op de [AV Phoenix website](https://avphoenix.nl/baanrecords/). De baanrecords van ‘atletiekbaan Maarschalkerweerd’ (geopend in het najaar van 2011) zijn [hier](https://www.u-track.nl/baanrecords/) gepubliceerd.

## Verbetering baanrecords
Bij verbetering van een baanrecord bij de senioren, wordt aan de betreffende atleet een bonus van € 75 uitgekeerd. Hiervoor kan de atleet zich melden bij het wedstrijdsecretariaat of na afloop via e-mail.

Verbeteren meerdere atleten hetzelfde baanrecord op één avond, dan geldt deze bonus alleen voor de (uiteindelijk) beste prestatie.

De baanrecords zijn te vinden op [deze pagina](https://www.u-track.nl/baanrecords/). Mocht deze lijst niet actueel zijn, dan kunnen hieraan geen rechten worden ontleend.

---
